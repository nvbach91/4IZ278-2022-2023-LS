1. Námi poskytované služby
Naším cílem je umožnit lidem budovat komunitu a zajistit, aby si lidé po celém světě byli blíž. Abychom tohoto cíle dosáhli, poskytujeme vám produkty a služby popsané níže:
Poskytujeme vám personalizované prostředí:
Prostředí na Facebooku je pro každého jedinečné: od příspěvků, příběhů, událostí, reklam a dalšího obsahu ve Facebook kanálu vybraných příspěvků nebo na naší platformě pro videa až po Facebook stránky, které sledujete, a další funkce, které můžete používat, jako je Facebook Marketplace a vyhledávání. Tak například údaje o vašich spojeních, vámi vybraných volbách a nastaveních a o tom, co sdílíte a děláte v rámci našich produktů i mimo ně, používáme k personalizaci vašeho prostředí.
Spojujeme vás s lidmi a organizacemi, na kterých vám záleží:
Ve vámi používaných produktech společnosti Meta vám pomáháme najít lidi, skupiny, firmy, organizace a další věci, které vás zajímají, a spojit se s nimi. Údaje používáme k tomu, abychom vám a ostatním poskytovali návrhy – například skupiny, do kterých se můžete přidat, události, kterých se můžete zúčastnit, Facebook stránky, které můžete sledovat nebo jim poslat zprávu, pořady, které můžete sledovat, a lidi, se kterými byste se mohli stát přáteli. Silnější vazby jsou základem lepších komunit a my věříme, že naše služby jsou nejužitečnější, když jsou lidé propojení s dalšími lidmi, skupinami a organizacemi, na kterých jim záleží.
Umožňujeme vám se vyjadřovat a hovořit o tom, co je pro vás důležité:
Na Facebooku se můžete celou řadou způsobů vyjádřit a komunikovat tak s přáteli, rodinou a dalšími lidmi o věcech, které jsou pro vás důležité. Můžete k tomu využít například sdílení aktualizace stavu, fotek, videí a příběhů v rámci produktů společnosti Meta (podle vašeho nastavení). Také můžete příteli nebo několika lidem poslat zprávu nebo využít možnosti hlasového hovoru či videohovoru. Dále můžete vytvářet události a skupiny nebo si na svůj profil přidat obsah. Navíc budete mít přehled o tom, jak ostatní na váš obsah reagují. Také jsme vyvinuli a dále zkoumáme nové způsoby, kterými mohou lidé využívat technologie, jako je augmentovaná realita a 360° video, k vytváření a sdílení osobitějšího a poutavějšího obsahu v produktech společnosti Meta.
Pomáháme vám objevovat obsah, produkty a služby, které by vás mohly zajímat:
Zobrazujeme vám personalizované reklamy, nabídky a další sponzorovaný nebo komerční obsah, abychom vám pomohli objevit obsah, produkty a služby nabízené mnoha firmami a organizacemi, které používají Facebook a další produkty společnosti Meta. V oddílu 2 níže najdete podrobnější informace o tomto tématu.
Podporujeme bezpečnost, zabezpečení a integritu našich služeb, bojujeme proti škodlivému chování a zajišťujeme bezpečí naší komunity uživatelů:
Lidé budou v produktech společnosti Meta budovat komunitu pouze v tom případě, že se budou cítit v bezpečí a chránění. Děláme vše pro to, abychom zajistili zabezpečení (včetně dostupnosti, pravosti, integrity a důvěrnosti) našich produktů a služeb. Zaměstnáváme specializované týmy po celém světě, spolupracujeme s externími poskytovateli služeb, partnery a dalšími relevantními subjekty a vyvíjíme pokročilé technické systémy k detekci potenciálního zneužití našich produktů, škodlivého chování vůči ostatním a situací, ve kterých můžeme přispět k podpoře nebo ochraně naší komunity, včetně reakcí na hlášení uživatelů o obsahu, který by mohl porušovat zásady. Pokud se dozvíme o takovém obsahu nebo chování, podnikneme příslušné kroky. Tyto kroky mohou zahrnovat například upozornění, nabídnutí pomoci, odebrání obsahu, odebrání určitých funkcí nebo omezení přístupu k nim, zablokování účtu nebo kontaktování bezpečnostních složek. Údaje sdílíme s dalšími společnostmi vlastněnými společností Meta v případě, že detekujeme zneužití nebo škodlivé chování ze strany uživatele některého z našich produktů, a za účelem zajištění bezpečnosti produktů společnosti Meta, uživatelů a komunity. Informace sdílíme například se společnostmi vlastněnými společností Meta, které poskytují finanční produkty a služby, abychom jim pomohli podporovat bezpečnost, zabezpečení a integritu a dodržovat platné právní předpisy. Společnost Meta může přistupovat k informacím, které o vás shromažďuje, uchovávat je, používat a sdílet v případě, že se v dobré víře domnívá, že to vyžadují či povolují právními předpisy. Pokud chcete získat další informace, pročtěte si naše zásady ochrany osobních údajů.
Dozorčí rada může v některých případech naše rozhodnutí dle svých podmínek a předpisů přezkoumat. Další informace získáte zde.
Používáme a vyvíjíme pokročilé technologie k zajištění bezpečných a funkčních služeb pro všechny:
Používáme a vyvíjíme pokročilé technologie (jako jsou umělá inteligence, systémy strojového učení a augmentovaná realita), aby lidé mohli naše produkty používat bezpečně, a to bez ohledu na fyzické schopnosti nebo geografickou lokalitu. Takové technologie například pomáhají lidem s vadou zraku porozumět tomu, co nebo kdo je na fotkách nebo ve videích sdílených na Facebooku nebo Instagramu. Také vytváříme sofistikovanou síťovou a komunikační technologii, která pomůže více lidem připojit se k internetu v oblastech s omezeným přístupem. Dále vyvíjíme automatizované systémy, abychom zlepšili naše možnosti ochrany naší komunity a produktů.
Zkoumáme způsoby zlepšení našich služeb:
Zabýváme se výzkumem, který má za cíl vývoj, testování a zlepšování našich produktů. To zahrnuje analýzu dat, která máme o našich uživatelích, abychom zjistili, jak lidé používají naše produkty. Za tímto účelem provádíme u nových funkcí průzkumy, testování a řešení potíží. Naše Zásady ochrany osobních údajů vysvětlují, jak v rámci tohoto výzkumu používáme data pro účely vývoje a vylepšování našich služeb.
Poskytujeme konzistentní a plynulé prostředí napříč produkty společností vlastněných společností Meta:
Naše produkty vám pomáhají najít lidi, skupiny, firmy, organizace a další věci, které vás zajímají, a spojit se s nimi. Naše systémy navrhujeme tak, abyste měli k dispozici konzistentní a bezproblémové prostředí napříč různými produkty společnosti Meta, které používáte. Používáme například údaje o lidech, se kterými na Facebooku komunikujete, aby pro vás bylo snazší se s nimi spojit na Instagramu nebo Messengeru, a umožňujeme vám komunikovat přes Messenger s firmami, které na Facebooku sledujete.
Zajišťujeme přístup k našim službám:
K provozu našich globálních služeb a zajištění toho, abychom vám umožnili spojovat se s lidmi po celém světě, musíme přenášet, ukládat a distribuovat obsah a data do našich datových center, k našim partnerům, poskytovatelům služeb a dodavatelům a do systémů po celém světě včetně míst mimo zemi vašeho pobytu. Při poskytování našich služeb je pro nás využívání této globální infrastruktury nezbytné a klíčové. Tuto infrastrukturu může vlastnit, provozovat nebo spravovat společnost Meta Platforms, Inc., Meta Platforms Ireland Limited nebo její přidružené společnosti.
Nahoru
2. Jak jsou naše služby financovány
Za používání Facebooku a dalších námi nabízených produktů a služeb nic neplatíte. Používáním produktů společnosti Meta, na které se vztahují tyto smluvní podmínky, však berete na vědomí, že vám můžeme zobrazovat personalizované reklamy a další komerční a sponzorovaný obsah, za jehož propagaci v rámci produktů společností vlastněných společností Meta i mimo ně nám firmy a organizace platí. Vaše osobní údaje, jako jsou informace o vaší aktivitě a zájmech, používáme k tomu, abychom vám zobrazovali personalizované reklamy a sponzorovaný obsah, který by pro vás mohl být relevantnější.
Ústředním principem našeho systému personalizovaných reklam je ochrana soukromí fyzických osob. To znamená, že vám můžeme zobrazovat relevantní a užitečné reklamy, aniž bychom inzerentům sdělovali, kdo jste. Vaše osobní údaje neprodáváme. Umožňujeme inzerentům sdělovat nám věci, jako je jejich obchodní cíl a typ okruhu uživatelů, kterým chtějí reklamy zobrazovat (například lidé ve věku od 18 do 35 let se zájmem o cyklistiku). My pak jejich reklamu zobrazíme lidem, které by podle nás mohla zajímat.
Dále inzerentům poskytujeme reporty o efektivitě jejich reklam, aby získali přehled o tom, jak lidé na jejich obsah v produktech společnosti Meta i mimo ně reagují. Inzerentům poskytujeme například obecné demografické údaje a informace týkající se zájmů, abychom jim pomohli lépe porozumět jejich okruhu uživatelů. Může jít například o informaci, že reklamu sledovaly ženy mezi 25 a 34 lety, které žijí v Madridu a zajímají se o softwarové inženýrství. Pokud nám k tomu nedáte konkrétní svolení, nesdílíme informace, které vás přímo identifikují (například vaše jméno nebo e-mailovou adresu, které by mohly být samostatně použity ke kontaktování nebo identifikaci vaší osoby). Tady si můžete přečíst další informace o tom, jak reklamy společnosti Meta fungují.
Vaše osobní údaje shromažďujeme a používáme za účelem poskytování výše uvedených služeb. Další informace o tom, jak shromažďujeme a používáme vaše údaje, naleznete v našich zásadách ochrany osobních údajů. Sami si určujete typy reklam a inzerentů, které vidíte, a druhy informací, které využíváme k určení vám zobrazovaných reklam. Další informace
Nahoru
3. Vaše závazky vůči Facebooku a naší komunitě
Tyto služby vám a dalším uživatelům poskytujeme, abychom se přiblížili našim cílům. Od vás na oplátku vyžadujeme dodržování následujících závazků:
1. Kdo může používat Facebook
Když si lidé stojí za svými názory a činy, naše komunita je bezpečnější a odpovědnější. Z tohoto důvodu:
Musíte vést svůj účet pod stejným jménem, jaké používáte v běžném životě.
Musíte o sobě poskytnout přesné informace.
Smíte vytvořit pouze jeden účet (svůj vlastní) a používat ho pro osobní účely.
Nesmíte sdílet své heslo, zpřístupnit svůj účet na Facebooku jiným osobám nebo převést svůj účet na jinou osobu (bez našeho svolení).
Snažíme se Facebook zpřístupnit všem, ale nesmíte ho používat za následujících okolností:
Jste mladší 13 let.
Jste odsouzený sexuální delikvent.
Již dříve jsme váš účet zablokovali z důvodu porušení našich smluvních podmínek, zásad komunity nebo jiných smluvních podmínek a zásad, které se vztahují na vaše užívání Facebooku. Pokud váš účet zablokujeme z důvodu porušení našich smluvních podmínek, zásad komunity či jiných smluvních podmínek a zásad, souhlasíte s tím, že si bez našeho svolení nevytvoříte další účet. Svolení k vytvoření nového účtu poskytneme na základě našeho vlastního uvážení a tato skutečnost neznamená ani nijak nenaznačuje, že jsme k disciplinárnímu opatření přikročili mylně nebo bezdůvodně.
Nesmíte používat naše produkty, služby ani software podle příslušných právních předpisů.
2. Co můžete sdílet a dělat v produktech společnosti Meta
Chceme, aby lidé používali produkty společnosti Meta k sebevyjádření a ke sdílení obsahu, který je pro ně důležitý, nikoli ale na úkor bezpečí a spokojenosti ostatních uživatelů nebo integrity naší komunity. Proto souhlasíte, že se nebudete zapojovat do níže popsaných aktivit (nebo je zprostředkovávat či v nich podporovat jiné uživatele):
Naše produkty nesmíte používat k provádění nebo sdílení čehokoli:
co porušuje tyto smluvní podmínky, zásady komunity a jiné smluvní podmínky a zásady, které se vztahují na vaše používání našich produktů;
co je nezákonné, zavádějící, diskriminující nebo podvodné (nebo co někomu jinému pomáhá používat naše produkty takovýmto způsobem);
co nevlastníte nebo k čemu nemáte potřebná práva ke sdílení;
co porušuje práva dalších osob, včetně jejich práv k duševnímu vlastnictví (například porušení cizích autorských práv nebo ochranné známky nebo distribuce či prodej padělaného nebo pirátského zboží), pokud pro to v příslušných právních předpisech neexistuje výjimka či omezení.
Nesmíte nahrávat viry nebo škodlivý kód, používat služby k rozesílání spamu nebo provádět jakékoli jiné kroky, které by mohly zablokovat, přetížit, narušit nebo poškodit správné fungování, integritu, provoz nebo vzhled našich služeb, systémů či produktů.
Nesmíte získávat přístup k údajům z našich produktů ani je shromažďovat s využitím automatizovaných prostředků (bez našeho předchozího souhlasu) nebo se pokoušet o přístup k údajům, ke kterým nejste oprávněni přistupovat. Rovněž si vyhrazujeme veškerá naše práva proti dolování dat a dolování z textu.
Nesmíte zprostředkovávat, požadovat nebo shromažďovat uživatelská jména nebo hesla k produktům ani zneužívat přístupové tokeny.
S výjimkou případů popsaných ve smluvních podmínkách platformy nesmíte prodávat ani kupovat žádné údaje, které od nás nebo z našich služeb získáte, ani na ně poskytovat licenci.
Nesmíte zneužívat naše kanály pro nahlašování, označování, zasílání námitek a odvolání, a to například vytvářením podvodných, duplicitních nebo bezdůvodných hlášení a odvolání.
Obsah, který porušuje tato ustanovení, můžeme odebrat nebo zablokovat. Také můžeme pozastavit nebo zablokovat váš účet z důvodu jednání, které porušuje tato ustanovení, jak je stanoveno v oddílu 4.2.
Pokud z důvodu porušení zásad komunity odebereme obsah, který jste sdíleli, budeme vás o tom informovat a vysvětlíme vám případné možnosti žádosti o další přezkoumání, avšak s výjimkou případů, kdy závažně nebo opakovaně porušíte tyto smluvní podmínky, kdy by nás nebo jiné strany tento krok vystavil právní odpovědnosti, poškodil naši komunitu uživatelů, ohrozil nebo narušil integritu nebo provoz jakýchkoli našich služeb, systémů nebo produktů nebo kdy nám to znemožňují technická omezení nebo právní důvody. Informace o pozastavení nebo zrušení účtu naleznete níže v oddílu 4.2.
Abychom podpořili naši komunitu, vyzýváme vás k nahlašování obsahu nebo chování, které podle vás porušují vaše práva (včetně práv k duševnímu vlastnictví) nebo naše smluvní podmínky a zásady, pokud je tato funkce ve vaší jurisdikci dostupná.
Přístup k obsahu, funkcím, službám nebo informacím můžeme dále odebrat nebo omezit, pokud dojdeme k závěru, že je to přiměřeně nutné k tomu, abychom zabránili zneužití našich služeb nebo negativním právním nebo regulatorním dopadům na společnost Meta, nebo abychom je zmírnili.
3. Oprávnění, která nám udělujete
Abychom vám mohli poskytovat naše služby, potřebujeme od vás určitá oprávnění:
Oprávnění k používání vámi vytvořeného a sdíleného obsahu: Některý vámi sdílený nebo nahraný obsah, jako jsou fotky nebo videa, může být chráněný právními předpisy na ochranu duševního vlastnictví.
Zůstáváte vlastníkem práv k duševnímu vlastnictví (jako jsou autorská práva nebo ochranné známky) u obsahu, který vytvoříte a sdílíte na Facebooku a v dalších vámi používaných produktech společností vlastněných společností Meta. Nic v těchto smluvních podmínkách vám práva k vašemu vlastnímu obsahu neodnímá. Svůj obsah můžete sdílet s kýmkoli a kdekoli.
Abychom vám však mohli poskytovat naše služby, potřebujeme od vás jistá oprávnění („licenci“) k používání takového obsahu. Potřebujeme je výhradně pro účely poskytování a zlepšování našich produktů a služeb, jak je popsáno výše v oddílu 1.
Když v našich produktech nebo v souvislosti s nimi sdílíte, zveřejňujete nebo nahráváte obsah, na který se vztahují práva k duševnímu vlastnictví, udělujete nám nevýhradní, převoditelnou, sublicencovatelnou, bezplatnou a celosvětovou licenci k hostování, používání, distribuci, úpravě, spouštění, kopírování, veřejnému předvádění nebo vystavování, překladu a vytváření odvozených děl k vašemu obsahu (podle vašeho nastavení soukromí a aplikace). To například znamená, že když sdílíte fotku na Facebooku, dáváte nám oprávnění ukládat, kopírovat a sdílet ji s dalšími subjekty (opět podle vašeho nastavení), jako jsou produkty společnosti Meta nebo poskytovatelé služeb podporující příslušné produkty a služby. Platnost této licence končí v okamžiku, kdy je váš obsah odstraněn z našich systémů.
Obsah, který sdílíte, zveřejňujete a nahráváte, můžete kdykoli odstranit. Mimoto, veškerý obsah zveřejněný na vašem osobním účtu bude odstraněn, když svůj účet odstraníte. Přečtěte si další informace o tom, jak odstranit svůj účet. Odstraněním účtu nebude automaticky odstraněn obsah, který jste zveřejnili jako správce stránky nebo který jste vytvořili společně s dalšími uživateli, jako jsou fotky ve sdílených albech, které mohou být pro další členy v albu viditelné i nadále.
Jakmile zahájíme proces odstranění účtu nebo obdržíme žádost o odstranění obsahu, odstranění příslušného obsahu může trvat až 90 dnů. Když obsah přesunete do koše, proces odstranění obsahu započne automaticky po 30 dnech, pokud obsah sami neodstraníte dříve. Během procesu odstraňování takového obsahu již tento obsah není viditelný pro ostatní uživatele. Po odstranění obsahu nám může trvat dalších 90 dnů, než jej odstraníme ze záloh a krizových systémů pro obnovu dat.
Obsah nebude odstraněn do 90 dnů od zahájení procesu odstranění účtu nebo odstranění obsahu v následujících situacích:
pokud váš obsah v souladu s touto licencí použily jiné osoby a neodstranily ho (v takovém případě bude tato licence nadále v platnosti až do okamžiku odstranění daného obsahu);
pokud odstranění do 90 dnů není možné z důvodu technických omezení našich systémů, v kterémžto případě proces odstranění dokončíme, jakmile to bude technicky možné; nebo
kde by okamžité odstranění omezilo naši schopnost:
prošetřit nebo identifikovat nelegální činnost nebo porušení našich smluvních podmínek a zásad (například identifikovat nebo prošetřit zneužití našich produktů nebo systémů);
chránit bezpečnost, integritu a zabezpečení našich produktů, systémů a služeb, našich zaměstnanců a uživatelů a hájit se;
plnit zákonné povinnosti spojené s uchováváním důkazů, včetně dat, která společnosti vlastněné společností Meta poskytující finanční produkty a služby uchovávají za účelem plnění evidenčních povinností vyžadovaných právními předpisy; nebo
vyhovět žádosti ze strany soudního nebo správního orgánu, bezpečnostní složky nebo jiné vládní agentury.
V takových případech bude obsah uchován jen po dobu nezbytně nutnou pro účely, pro které je zachováván (konkrétní doba se v jednotlivých případech liší).
Ve všech výše uvedených případech bude tato licence v platnosti, dokud nedojde k úplnému odstranění daného obsahu.
Oprávnění k používání vašeho jména, profilového obrázku a informací o vašich interakcích s reklamami a sponzorovaným nebo komerčním obsahem: Udělujete nám oprávnění používat vaše jméno a profilový obrázek a informace o vašich aktivitách na Facebooku v souvislosti s reklamami, nabídkami a dalším sponzorovaným nebo komerčním obsahem, který zobrazujeme v našich produktech, a to bez jakékoli náhrady vůči vám. Můžeme například vašim přátelům zobrazit, že máte zájem o inzerovanou událost nebo jste dali To se mi líbí Facebook stránce vytvořené značkou, která nám zaplatila za zobrazení reklam na Facebooku. Podobné reklamy a obsah se zobrazí pouze osobám, které mají vaše oprávnění zobrazit akce, které jste provedli v produktech společnosti Meta. Získejte další informace o nastavení a předvolbách reklam.
Oprávnění aktualizovat software, který si stáhnete nebo používáte: Pokud si stáhnete náš software nebo ho použijete, udělujete nám oprávnění stahovat a instalovat příslušné aktualizace softwaru (jsou-li k dispozici).
4. Omezení týkající se používání našeho duševního vlastnictví
Pokud používáte obsah, na který se vztahují naše práva k duševnímu vlastnictví a který je přístupný prostřednictvím našich produktů (například námi poskytované obrázky, design, videa nebo zvuky, které si můžete přidat k obsahu vytvořenému nebo sdílenému na Facebooku), uchováváme si všechna práva k takovému obsahu (nikoli vašemu). Naše autorská práva nebo ochranné známky (nebo podobné známky) můžete používat pouze tak, jak je výslovně povoleno v našich pokynech k používání značek, nebo s naším předchozím písemným souhlasem. K úpravě, překladu, vytváření odvozených děl, dekompilaci či zpětné analýze našich produktů nebo jejich částí či jiné snaze o extrahování našeho zdrojového kódu musíte obdržet naše písemné svolení (nebo oprávnění na základě open source licence) kromě případů, kdy platí výjimka či omezení dle příslušných právních předpisů nebo se vaše činnost vztahuje k programu Meta Bug Bounty.
Nahoru
4. Další ujednání
1. Aktualizace našich smluvních podmínek
Neustále pracujeme na zlepšování našich služeb a vývoji nových funkcí, abychom vám a naší komunitě mohli poskytovat lepší produkty. Z toho důvodu se může stát, že bude třeba tyto smluvní podmínky čas od času aktualizovat, aby věrně odrážely naše služby a postupy, abychom v rámci našich produktů a služeb vytvářeli bezpečné prostředí nebo abychom dodrželi příslušné právní předpisy. Ke změnám přikročíme pouze v případě, kdy příslušná ustanovení již nebudou relevantní nebo úplná, a pouze pokud budou takové změny opodstatněné a budou zohledňovat vaše zájmy, případně pokud jsou změny nutné kvůli zajištění bezpečnosti nebo zabezpečení či souladu s příslušnými právními předpisy.
Pokud nejsou změny těchto smluvních podmínek vyžadované zákonem, alespoň třicet (30) dní před jejich provedením vás upozorníme (například prostřednictvím e-mailu nebo našich produktů) a dáme vám příležitost si je před jejich vstoupením v účinnost projít. Pokud po vstoupení aktualizovaných smluvních podmínek v účinnost budete nadále používat naše produkty, budete těmito smluvními podmínkami vázáni.
Doufáme, že budete nadále používat naše produkty, ale pokud s našimi aktualizovanými smluvními podmínkami nesouhlasíte a nechcete být nadále součástí komunity Meta, můžete svůj účet kdykoli odstranit.
2. Pozastavení nebo ukončení účtu
Chceme, aby byl Facebook bezpečným místem, kde se lidé budou cítit vítáni a nebudou se bát vyjádřit a sdílet vlastní myšlenky a nápady.
Pokud shledáme, že jste zjevně, závažně či opakovaně porušili naše smluvní podmínky či zásady, mimo jiné konkrétně zásady komunity, můžeme vám pozastavit nebo trvale zablokovat přístup k produktům společností vlastněných společností Meta a můžeme trvale zablokovat či odstranit váš účet. Váš účet můžeme zablokovat či odstranit také v případě, že opakovaně porušíte práva jiných lidí k duševnímu vlastnictví nebo pokud jsme k tomu nuceni z právních důvodů.
Váš účet můžeme zablokovat či odstranit v případě, že svůj účet po jeho registraci nepotvrdíte, pokud účet nepoužíváte a zůstane neaktivní po delší časové období nebo pokud zjistíme, že jej někdo mohl používat bez vašeho svolení a nejsme schopni potvrdit, že jste majitelem účtu. Přečtěte si další informace o tom, jak blokujeme a odstraňujeme účty.
Když k tomuto opatření přikročíme, budeme vás o tom informovat a vysvětlíme vám, jaké máte možnosti ve věci žádosti o přezkoumání. Výjimkou jsou případy, kdy by tento krok nás nebo jiné strany vystavil právní odpovědnosti, poškodil naši komunitu uživatelů, ohrozil nebo narušil integritu nebo provoz jakýchkoli našich služeb, systémů nebo produktů, a případy, kdy nám to znemožňují technická omezení nebo právní důvody.
Můžete získat další informace o tom, co můžete dělat, pokud byl váš účet zablokován, a jak nás kontaktovat, pokud se domníváte, že jsme váš účet zablokovali omylem.
Pokud si účet odstraníte sami nebo ho odstraníme či zablokujeme my, tyto smluvní podmínky jako dohoda mezi námi a vámi pozbývají platnosti, avšak následující ustanovení v platnosti zůstávají: 3.3.1, 4.2–4.5.
3. Omezení odpovědnosti
Žádné ustanovení těchto smluvních podmínek nemá za účel vyloučit ani omezit naši odpovědnost za smrt, zranění osob nebo podvodně učiněné zkreslené prohlášení způsobené naší nedbalostí ani ovlivnit vaše zákonná práva.
Při poskytování našich produktů a služeb a zajišťování bezpečného, zabezpečeného a bezchybného prostředí budeme vynakládat náležitou odbornou péči. Za předpokladu, že z naší strany proběhne náležitá profesionální péče, nepřijímáme odpovědnost za ztráty, které nebyly nezpůsobené naším porušením těchto smluvních podmínek nebo jiným naším jednáním, za ztráty, které z vaší ani naší strany v okamžiku souhlasu s těmito smluvními podmínkami nelze přiměřeně předvídat, ani za události mimo naši přiměřenou kontrolu.
4. Spory
Pokud z vašeho používání produktů společnosti Meta v postavení spotřebitele nebo v souvislosti s nimi vznikne nárok nebo spor, vy i my souhlasíme s tím, že můžete řešit svůj individuální nárok nebo spor vůči nám a my můžeme řešit náš nárok nebo spor vůči vám u jakéhokoli příslušného soudu v zemi vašeho trvalého bydliště, který má patřičnou jurisdikci, a právní předpisy dané země se použijí bez ohledu na kolizi právních ustanovení.
Pokud mezi námi vznikne nárok nebo spor, který souvisí s používáním produktů společnosti Meta v kterémkoli jiném postavení, zejména, nikoli však výlučně, ohledně přístupu k produktům společnosti Meta nebo jejich používání pro firemní nebo obchodní účely, nebo pokud takovýto nárok či spor vznese třetí strana vaším jménem, souhlasíte s tím, že jakýkoli takový nárok nebo spor musí být řešen příslušným soudem v Irsku a že se bez ohledu na kolizi právních ustanovení použije irské právo.
5. Další ustanovení
Tyto smluvní podmínky (dříve známé jako prohlášení o právech a povinnostech) představují úplnou dohodu mezi vámi a společností Meta Platforms Ireland Limited ohledně vašeho používání našich produktů. Nahrazují všechna dřívější smluvní ujednání.
Některé námi nabízené produkty se také řídí doplňujícími smluvními podmínkami. Pokud některý z těchto produktů používáte, poskytneme vám možnost vyjádřit souhlas s těmito doplňujícími smluvními podmínkami, které se stanou součástí naší dohody s vámi. Pokud například používáte naše produkty pro komerční či obchodní účely, jako je nákup reklam, prodej produktů, vývoj aplikací, správa skupiny nebo stránek vaší firmy nebo používání služeb měření, musíte souhlasit s našimi obchodními podmínkami. Pokud zveřejníte nebo sdílíte obsah obsahující hudbu, musíte souhlasit s našimi pravidly pro hudbu. V případě rozporu doplňujících smluvních podmínek a těchto smluvních podmínek budou mít v rozsahu tohoto rozporu přednost doplňující smluvní podmínky.
Pokud bude jakákoli část těchto smluvních podmínek shledána nevymahatelnou, příslušná nevymahatelná část bude v minimálním nezbytném rozsahu považována za upravenou tak, aby se stala vymahatelnou. Pokud tak učinit nelze, bude daná část oddělena a zbylá část nadále zůstane v plné platnosti a účinnosti. Pokud neuplatníme práva z kterékoli části těchto smluvních podmínek, nebude to považováno za zřeknutí se těchto práv. Všechny dodatky nebo zřeknutí se práv souvisejících s těmito smluvními podmínkami nebo z nich vyplývajících musí být učiněny písemně a námi podepsány.
Bez našeho svolení nepostoupíte žádné ze svých práv ani závazků vyplývajících z těchto smluvních podmínek na jinou osobu.
Můžete určit osobu (tzv. pověřenou kontaktní osobu), která bude moci spravovat váš účet, pokud dojde k jeho zvěčnění. Pokud si v nastavení tuto možnost zapnete, pouze pověřená kontaktní osoba nebo osoba, kterou jste uvedli v platné závěti nebo obdobném právním dokumentu vyjadřujícím výslovný souhlas se zveřejněním vašeho obsahu této osobě v případě úmrtí nebo nezpůsobilosti, může požádat o omezené zveřejnění informací z vašeho účtu po jeho zvěčnění.
Tyto smluvní podmínky nezakládají žádná práva ve prospěch třetí strany. Veškerá naše práva a povinnosti vyplývající z těchto smluvních podmínek jsou námi plně převoditelná v případě fúze, akvizice nebo převodu majetku nebo v jiných případech, kdy dojde k jeho přechodu na základě právních předpisů či jinak.
Za určitých okolností (pokud si například jiná osoba nárokuje dané uživatelské jméno a zdá se, že nesouvisí se jménem, které používáte v běžném životě) můžeme být nuceni uživatelské jméno vašeho účtu změnit.
Vždy si ceníme vaší zpětné vazby a dalších návrhů ohledně našich produktů a služeb. Zpětnou vazbu a další návrhy však můžeme používat bez jakýchkoli omezení či povinnosti poskytnout vám náhradu a nemáme žádnou povinnost zachovat jejich důvěrnost.
Pokud dojde ke změně vlastnictví všech nebo některých našich produktů či jejich částí nebo kontroly nad nimi, může to mít za následek převedení vašich informací na nového vlastníka.
Nahoru
5. Další smluvní podmínky a zásady, které se na vás mohou vztahovat
Zásady komunity: Tyto pokyny popisují naše zásady týkající se obsahu, který budete na Facebooku zveřejňovat, a vašich aktivit na Facebooku a v dalších produktech společnosti Meta.
Obchodní smluvní podmínky: Tyto podmínky se na vás vztahují, pokud k našim produktům přistupujete nebo je používáte také pro komerční nebo obchodní účely včetně reklamy, provozování aplikace na naší platformě, používání služeb měření, správy skupiny nebo stránky firmy nebo prodeje zboží nebo služeb.
Platební smluvní podmínky pro komunitu: Tyto smluvní podmínky se vztahují na platby provedené v produktech společnosti Meta nebo jejich prostřednictvím.
Zásady pro obchodování: Tyto pokyny popisují zásady, které se na vás vztahují, když na Facebooku, Instagramu nebo WhatsAppu za úplatu nabízíte produkty či služby.
Pravidla pro hudbu: Tato pravidla popisují zásady, které se na vás vztahují, pokud v jakémkoli produktu společnosti Meta zveřejníte nebo sdílíte obsah zahrnující hudbu.
Zásady pro reklamu: Tyto zásady se vztahují na partnery, kteří v rámci produktů společnosti Meta provozují reklamy. Určují, které druhy reklamního obsahu jsou partnerům inzerujícím v rámci produktů společnosti Meta povolené.
Smluvní podmínky pro samoobslužné reklamy: Tyto smluvní podmínky se na vás vztahují, když prostřednictvím rozhraní pro samoobslužné reklamy vytvoříte, odešlete nebo doručíte reklamu nebo jinou komerční nebo sponzorovanou aktivitu či obsah.
Zásady pro stránky, skupiny a události: Tyto zásady se na vás vztahují, když vytvoříte nebo spravujete stránku, skupinu nebo událost na Facebooku nebo používáte Facebook ke komunikaci nebo správě propagace.
Zásady platformy společnosti Meta: Tyto smluvní podmínky se vztahují na užívání souboru API, SDK, nástrojů, pluginů, kódu, technologií, obsahu a služeb, který dalším osobám umožňuje vyvíjet funkce, získávat data z produktů společnosti Meta či nám data poskytovat.
Platební smluvní podmínky pro vývojáře: Tyto smluvní podmínky se vztahují na vývojáře aplikací, kteří používají službu Facebook Platby.
Zdroje značky Meta: Tyto pokyny popisují zásady platné pro používání ochranných známek společnosti Meta, jejího loga a snímků obrazovek.
Pravidla pro doporučení: Pravidla pro doporučení na Facebooku a pravidla pro doporučení na Instagramu uvádějí naše zásady pro doporučování a nedoporučování obsahu.
Zásady pro živá vysílání: Tyto zásady se vztahují na veškerý obsah vysílaný na Facebook Live.
Smluvní podmínky služeb pro posílání zpráv pro uživatele v EU, EHP a Spojeném království: smluvní podmínky vztahující se na služby posílání zpráv, hlasových hovorů a videohovorů zahrnuté ve Facebook produktech jsou v souladu s pravidly EU uvedeny zde a zde.